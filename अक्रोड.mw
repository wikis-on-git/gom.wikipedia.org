'''अक्रोड'''(मराठी – अक्रोड, हिंदी – अखरोट, गुजराती – अखोट, संस्कृत – अक्षोट, इंग्लीश – वॉलनट, लॅटीन – जुग्लांस रेजिया, कूळ - जुग्लॅंडेसी)

हो व्हड पानझडी, वासाल आनी एकत्रलिंगी रुख. हो रुख मुळचो इराण देशांतलो. सद्या उत्तर भारतांत, दक्षिण युरोप, लिरिया आनी अमेरिका ह्या वाठारांनी अक्रोडाची लागवड करतात. भारतांत हो रूख हिमालय आनी आसाम हांगाच्या वाठारांत दिश्टी पडटा. काश्मीर, हिमाचल प्रदेश, पंजाब आनी उत्तर प्रदेस ह्या वाठारांनी ह्या रुखाची व्हड प्रमाणांत लागवड करतात.

ताची उंचाय 24-30 मी. आनी कांडाचो घेर 3-4 मी. आसता. साल गोबरी आनी ताचेर खांची आसतात. पानां एका फाटल्यान एक, एकसंघ विशमदली आनी पिच्छाकृती (pannate), 15 – 38 सेंमी. लांबायेची आसतात. ताळयेचें तेंगशेर ल्हान आनी पोपटी रंगाचीं फुलां येतात. लांब आनी हुमकळपी बारीक कणसांचेर पुं- पुष्प येतात. तेचपरी सामक्या तोंका वेल्या ताळयेचे तेंगशेर 1-3 स्त्री- पुरूश येतात. फळ पाचवें, लांबशें आनी वाटकुळें (पेरायेदें) आसता. फळांत भितर बी आसता. फळाची भायली साल दाट आनी घट्ट आसता. ताचें भितल्लें कवच घट्ट मिरयो पडिल्लें आनी दोन दांपणी अशिल्लें आसता. ह्या कवचा भितर चार खंड आशिल्ली खावपाची बी आसता. धापयो दाट आनी वांकड्यो – तिकड्यो आसतात. भौगालिक प्रसार आनी धापयांची लक्षणां हांचेवेल्यान अक्रोडांचे विंगड विंगड प्रकार थारायल्ले आसतात. तातूंत कागदी प्रकाराच्या फळाक बऱ्यांतलें बरें फळ मानतात.

ह्या रुखाक गाळाची, खोल जमीन आनी सुमार 75 सेंमी. पावस लागता. अति उश्ण आनी अति थंड हवामान आशिल्ल्या वाठारांत अक्रोडाचें पीक जायना. लागवडी उपरांत 8-10 वर्सांनी ह्या रुखाक फळां जातात. सप्टेंबर – ऑक्टोबर म्हयन्यांत फलां पिकतात. सुमार 100 वर्सा मेरेन ह्या रुखाक फळां लागतात. अक्रोडाची बी रुचीक बरी लागता. गोड खाणांत आनी आइस्क्रीमांत ही बी घालतात. तरऩ्या फळां पसून लोणचीं, मुरांबे, चटणी आनी सरबत करतात. पाचवे सालीच्या तेलांत अर्क काडून तातूंत फडकी घालून केंसांक लावपाचो कलप तयार करतात. अक्रोडाचीं पानां पुश्टीक, आकूंचन करपी आनी जंतूंचो नाश करपी आसात. झाडाची साल आनी पानां पुळ्यो, गंडमाळा, उपदंश (syphillis), इसब(eczema), हांचेर उपेगी पडटा. फळ संधिवाताचेर आनी बियांचें तेंल पट्टकृमी (tapeworm) चेर दितात. मलाया ह्या वाठारांत कळो आनी अमांश हांचेर बियांतल्या गरांचो उपेग करतात. बियांचें तेल खावपाक वापरतात. तेचपरी चित्रकाराचे रंग, वार्निश, शाबू हातूंत ताचो उपेग करतात. ताचें लांकूड सादारण घट्ट आनी जड आसता.
