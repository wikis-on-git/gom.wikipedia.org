{{VD|Dn/गीतांतलें गीत हें पुस्तक  }}
== Gitantlem Git hem Pustok ==
'''Song of Songs'''
[[File:Song of songs Rothschild mahzor.jpg|thumb|Illustration for the first verse, a minstrel playing before Solomon (15th century Rothschild Mahzor)]]


Gitantlem Git (1/1) mhonnge sogllea gitam-on bhov xrextt vo ut’tom Git.  Mon’xacho mhonnge dadlea-bailecher visvaxi ani nirmoll mog Devacheach mogachi xrextt khunna koxi ho kovi vornnita ani vakhann’ta.  Dogam mogeanchi gozal, tanchi eka-mekak bhuloitoli suropai ani sundorai, ekameka thaim bhogloli kuddichi vo lingachi vondavonn, ekameka sovem dakholl kel’lim khol maiemogachim bhavnam – hem sogllem Dev-Rochnnarachi ievzonn mon’xachea bhov vortea ani ut’tom moga voir thavi kort.  Ho nitoll ani nirmoll, niropradhi ani povitr mog tankam logn zaunk oddta.

Hea gitan mon’xachea mogacho niz nomunno amchea dolleam mukhar porzollta – adhunik kallache chod-xe zannar oslo soimbik ani soimbavorto somoz amkam ditat.

Xenkdde pottim, Gitantlem Git otmik orthan vachtale.  Israelache dhormik poromporent, Sorvespor, nix mogi ani nhovro ani Israel tachi mogachi hokol ani potin.  Oxem Provadi Deva ani Israela modem kel’lo korar ek logn koxem dhortat ani ovisvaxi Israelak pordvarin mhonn xiddkaitat ani tichem patok lvin ditat (Polle Iz, 5/1-7; 54/4-8; Jer. 2/2f. 32; Ezek. 16/23; Hos. 1-3; 2/16.21).

Sorvespor Dev portun-portun Aple vinchun kaddlole porjek eka sopurnn mogachea khol ekvottan Apnna lagim jieunk apoita. 

Gitantlea Gitant melltolo lognacho vo Koraracho otmik orth Novea Korarant zaitea pustokamnim spoxtt zata  (Mt. 9/15; 25/1-13; Ju. 3/29; 2Kor. 11/2; Efez. 5/23-32; Prok.  19/7 ani uprant; 21/9 ani uprant).  Kristi Poromporent, Gitantlo mog Krista ani Povitr Sobhe modem axil’lo ekvott khunnaita.  Bhagevont Benart kheritponim Krista ani dor eka mon’xachea otmea modem zal’lo ekvott, hea Gitantlea Gitant bariksannen polleta.

“Gitantlem Git”  mhonnge bhov ut’tom; ani opurbaiechem git.  Oslea gita sarkem Povitr Pustokant anink git na.  Pormesvoracho upkar atthouncheak, kaim gitm Povitr Pustokant melltat.  Zoxem Israel Porjechem (Sutt. 15/1), Deborachem (Jud. 5/1), Juditachem (Jud. 16/1), Samuelache Avoichem (1Raza 2/1); punn tim gitam, hea GITA mukhar ek savlli koxi.   Zorui hem Git “Solomonachem” oxem mhonnlam, torui tem konnem boroilam ani kedna boriolam tem sangunk sompem nhoi.  Punn halinche zaite zannar tem git Solomon Razanuch boroilolem mhonn somzotat.  Ghoddie Judevanchea nirvasa vo pordespona uprant vo chovthea xenkddeant boroilolem mhonn kaim zonnar odmas kortat.


“Gitantlem Git” mhollear mogachem git.  Hea Gitant torun rakhnnim mogant poddun, eka-mekachi sundorai vakhanntat, eka-mekacho mog porgott’tat vo dakhoitat ani tuttun aslolo ekvott porot zoddunk otrektat.  Hea gitant, fokot soimbachea vo kuddichea khospaiam mogachi khobor kel’li zalear, tem git Devan prerit kel’lea pustokam modem sachem naslem.  Hea gitachi khol somzonni gheunk kotthinn zata.  Zaitea svatancher eka-mekachea vibhaganchem sut vo sankoll nitt mellona, mhonnge veg-veglle vibhag koxe vinnlole vo dosoilole asat te gomo nant.  Kiteak ? hem git zaun asa sobar moga-gitancho ek sangroh zomo; hem git boroinnarachea vo ghoddnnarachea monant ek kherit xevott vo hetu aslo to ho : unch molachi ek kherit xikounn diupacho.  

Hem git lognacho mog dakhoun dita, ani mogak dolle nant. Him sobar gitam zaun asat, mogant poddlolea dog torunn-torunnichea jivitantlim chitram vo protirupam.  Dusre bhaxen, mogachim sobar zaio-zuio fulam eka-mekachea jheleant vo malleant guntlolim.  Hea gitant dog mogeancho mog il’lo fulon veta-so dista; poilim vo survek to mog kirlota ani uprant kombreo ieun fankarta, paleta ani xekim ek vhodd rukh zata.  Punn konn porim, mogache soglle rong vo bazu, survek tem xevottak porian, mosoll zaun ek mogan bhorlolem chitr amchea dolleam mukhar koxem ubem zata tem kollit zaina vo amkam sangona.  Hea gitant sonv’vad vo dogma modem ulovop vo aplech kodde ulovop (monologue) ani hanga-thoim Jerusaleachea dhuvancho (cheddvancho) pongodd hea ulovpant bhag gheta;  hea ulovpancho upeog korun, kovi aplea gitant rong ani ruch haddta. Sobitai dita ani dogancho – torunn-torunnicho-mog porgott korta.

Thoddeam pormonnem, hem GIT ek nattkulem ani tantunt tin patram vo kolakaram vantto ghetat.

'''1)'''	 Sulamkarin, Libonachi ek sobit tornnatti menddram-rakhpi choli (gonvllin) tika eka udentichea razachea raj-mahalant vo ghorant bollan dhorun ani oddun vhelea;

'''2)'''	Ticho khaxa niz poti tichea mogan pettlolo asta. Tika choriamb vo guptim, ghoddie ratchea villar, bhettunk veta;

'''3)'''	Solomon Raza vo anink khoinchoi Udenti-Raza, he sundor gonvllinicho mog jikhun gheunk sodta punn tache soglle proitn nirfoll, omtea kollxear udok.  Kiteak sorv-xevttim, hi tornnatti vo potin razachea fasantli vo chopkeantli suttun aplea potichea ghora surokxit portun ieta. 

Hea nattkuleachem rupok vo somzonni mhollear oxi : Potin : mhollear Israel Porza; Poti : mhollear Sorvespor; Solomon mhollear kuddea devanchi puza.

==Polleiat==
[http://www.archgoadaman.org/bible/14/Git/1 Gitantlem Git hem Pustok ]

[https://en.wikipedia.org/wiki/Song_of_Songs Song_of_Songs]

[http://www.archgoadaman.org/bible/14 Devachem Utor - Povitr Pustok ]

[https://en.wikipedia.org/wiki/Books_of_the_Bible Books_of_the_Bible]

[https://en.wikipedia.org/wiki/Bible Bible]



[[Category:Adlea Korarachim Pustokam (Old Testament Books)]]

[[Category:Devachem Utor]]
