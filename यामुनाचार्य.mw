'''यामुनाचार्य रोचता''' (इ.स.चो १०वो शेंकडो)

वैश्णव संप्रदायाचो एक मुखेल आचार्य. ईश्र्वरमुनीचो तो पूत. तो सुमार धा वर्सांचो आशिल्लो तेन्ना ताचो बापूय भायर पडलो. यामुनाचार्याक ताचे आवयन आनी आजयेन ल्हानाचो व्हड केलो.

ल्हानपणापसुनच यामुनाचार्य खूब हुशार आशिल्लो. भाष्याचार्य ह्या गुरूकडेन ताणें पुराय शास्त्राचो अभ्यास केलो. थोडयाच तेंपान तो त्या शास्त्रांत प्रवीण जालो. ताचे जिणेंत एक अजापाची गजाल घडली आनी गुरूच्या घरा आसतनाच ताका मदुरेच्या पांडय राजाचें अर्दें राज्य फावो जालें. ती गजाल अशी-

पांडय राजाच्या दरबारांत विद्वज्जनकोलाहल नांवाचो एक दिग्विजयी पंडीत आशिल्लो. तो खुबूच गर्विश्ठ आशिल्लो. तो हेर पंडितांक आपलेकडेन शास्त्रार्थ करपाक आपयतालो आनी ते हारले म्हणटकूच तांचे कडल्यान दंड म्हणून वर्सुकी कर घेतालो. राजाकूय हें मान्य आशिल्लें. यामुनाचार्याचो गुरू भाष्याचार्यूय ताका कर दितालो.

एक दीस कोलाहलाचो शिश्य कर मागपाखातीर भाष्याचार्याचे पाठशाळेंत गेलो. तेन्ना भाष्याचार्य थंय नाशिल्लो. कोलाहलाच्या शिश्यान थंय आशिल्ल्या यामुनाचार्याक गाळी घाल्यो आनी कर घेवन रोखडोच कोलाहलाकडेन येवपाक सांगलें. यामुनाचार्याक ताची तिडक आयली. ताणें म्हळें ‘म्हजो गुरू कर भरचो ना. ताचेबदला तुज्या गुरूकडेन हांव शास्त्रार्थ करपाक तयार आसां’. हें आयकून शिश्याक तिडक आयली आनी ताणें परत वचून कोलाहलाक घडिल्ली खबर सांगली.

कोलाहलाकूय हें सगळें आयतकच बारा-पंदरा वर्सांच्या यामुनाचार्याची तिडक आयली. ताणें राजाक ताका आपोवणें धाडपाक सांगेलें.

दुतांकडल्यान जेन्ना राजाक यामुनाचार्य वादविवादाक तयार आसा म्हणपाचें कळ्ळें, तेन्ना राजान ताका दरबारांत येवपाखातीर पालखी धाडली.

यामुनाचार्य दरबारांत येतकच ताका पळोवन राजाक अजाप जालें. कोलाहल पंडिताविशीं राजाक जितलो सन्मान आशिल्लो, तितलीच ताच्या गर्विश्ठपणाची राणयेक तिडक येताली. यामुनाचार्याच्या मुखामळार दिसपी ताची हुशारकाय पळोवन तो कोलाहलाक हारयतलोच म्हणपाची तिची खात्री जाली. तिणें राजाक तशें सांगलेंय. पूण राजाकूय कोलाहलाविशीं तो जिखतलोच म्हणून खात्री आशिल्ली. अखेरेक दोगांयनी पैज लायली. राणयेन सांगलें, जर कोलाहल पंडित जिखत जाल्ल्यार आपूण ताचे दासीची दासी जावन पट्टराणीपद सोडून दितलीं. हाचेर राजान म्हळें, जर तुज्या ह्या बालपंडिताचो विजय जालो जाल्यार आपूण ताका अर्दें राज्य दितलों. वादविवादांत कोलाहल पंडीत हारलो. थरिल्लेप्रमाण राजान यामुनाचार्याक अर्दें राज्य दिलें. यामुनाचार्य राजा म्हणून शिंवासनाचेर बसलो. ही घटना इ.स.९७५ च्या अदमासाक घडली.

यामुनाचार्यान संस्कृत भाशेंत चार ग्रंथांची रचणूक केली. तांचीं नांवां अशीं-

१)सिध्दित्रयः हातूंत आत्मसिध्दी, ईश्र्वरसिध्दी आनी संवित्सिध्दी अशा तीन सिध्दींचें विवेचन केल्लें आसा. यामुनाचार्याच्या सगळ्या ग्रंथांतलो हो एक सगळ्यांत व्हड ग्रंथ.

२)आगमप्रामाण्यः हातूंत वैश्णवांक आदारभूत अशें पांचरात्र सिध्दांताचें पांडित्यपूर्ण विवेचन आसा.

३)गीतर्थसंग्रहः हातूंत फकत तीस श्र्लोक आसात. तशेंच, विशिश्टा - सिध्दान्ताक अनुसरुन निरुपण केल्लें आसा.

४)स्तोत्ररत्नः हाका आळवंदारस्त्रोत्र अशेंय म्हणटात. स्तोत्रवाङ्मयांतलें हें एक अनघरय रत्न आसून, तें खूब लोकप्रिय आसा. हातूंत ६५ श्र्लोक आसून प्रपत्ती वा आत्मसमर्पणभक्तीचें वर्णन आसा.

दक्षिणेंतल्या वैश्णवांचो यामुनाचार्य गुरु आशिल्लो. तशेंच, ताणें तमीळनाडुंतल्या आळवार संतकवींच्या पद्यांचें अध्ययन आनी अध्यापनूय केलें. विशिश्टादेयव्त मताक दर्शनाचें स्वरूप दिवपी रामानुजाचार्यांचो यामुनाचार्य हो आजे गुरू आशिल्लो.
