                                                '''आगोंदा'''


आगोंदा गावंची आख्यायिका

आगोंदा गांवच्या नांवाविशी एक काणी आसा. आगोंदा हे एका चलयाचे नांव. हो चलो मोठोसो आशिल्लो, कितलेंय खाल्यार ताचे पोट भरनाशिल्ले, तो खूब खायत रावतालो ताच्या आवयक एक दीस राग येता कारण ताका खूब खावंक जाय आशिल्ले. ती ताका सांगता आपूण तूका कसले तरी खावपाचे जिनस करून दवरता. ते म्हणसर तूं वच आनी दर्याची ल्हारां मेज. तो थंय वतून ल्हारां मेजत रावता आनी ल्हारां येवन रावतात ती काबार जायनात. तो ती ल्हारां मेजता मेजता थंयचो नाच जाता. आनी हो भूरगो आता काळो फातर जावन थंय आसा देखून हांगा आगोंदा अशें म्हणटात.

आगोंदा गांवचे खाशेलपण

तेंचप्रमाण आगोंदा नांवांचो देव आनी देवसुवात आसा आनी खास करून शिगम्यावेळार लोक ताच्या नावांन उत्सव करतात. गोंयच्या कांय गांवची नांवां ही त्या त्या ग्रामदेवलेच्या नांवावेल्यान पावल्यात अशें इतिहास सांगता. तेंचप्रमाण ज्या देवांनी जी थळां आसात त्या प्रमाण गांवां वा वाडयाक नांवां पडल्यात. घडये हेंय नांवच तशेंच आयल्या आसूंक जाय.
आगोंदा गांव एक पंचायत जावन आसा. ह्या गांवांत सूमार बारा वाडे आसात ह्या गांवचे खाशेलपण म्हळ्यार थंयची दर्यावेळ. ह्या गावांत क्रिस्तांव आनी हिदू लोर रावतात. तेंचप्रमाण हांगां कूणबी आनी पागी लोकय आसात. ह्या लोकांचो धंदो म्हळ्यार शेतां रोवप, नुस्तें मारप आनी विकप, काजूच्या फोगाचो रोस काडप तेंचप्रमाण मिरसांग रोवप. काजूचो धंदो बरे तरेन हांगा चलता.


आगोंदा गांवची म्हायती

आगोंदा हांगा दर्या लागसार इर्गज आसा आनी ह्या गांवच्या खूबश्या वाडयांनी कोपेला वा खूरीस आसात. तेंचप्रमाण हांगां देवळां आसात आनी हांगचे एक मुखेल अशें म्हळ्यार गणपती देवूळ. ह्या गावांत फेस्ताक वा हेर उत्सवांक तियात्र आनी नाटकां जातात. हांगा खेळाचे मैदान आसा आनी हेर वाडयाचे वा गांवचे खेळगडी थंय खेळटात. ह्या गावांत बार्रां, सोऱ्याचे गादयो, ल्हान दूकानां, पसरें, पिठाची गिरण, सोसायटी आसात. त्या भायर हांगा पोलीस थाणे आसा. आगोंदा हांगां मुखेल अशें फाय-स्टार हॉटेल आसा. आगोंदेच्या दर्यावेळेर खूब भोवडेंकार येतात. तेंचप्रमाण ह्या दर्या खूब तरेची नुस्ते मेळटात. ह्या गावांत देसाय, मीरान्दा अश्या आडनावांचे लोक रावतात. आनी तांच्या आडनावांवेल्यान वाडयाक वा गावांक नांवां पडल्यात. आगोंदा हो नाला गुले ह्या रानांतल्यान सूरू जाता, हो नाला साळेरी न्हयंक मेळचे पयली आगोंदा दर्याक मेळटा. 120 हॅक्टरची जमीन हे आगोंदेचे वेळेक मेळ्ळ्या. दाट पांचव्या झाडांझोपांनी ती पातळ्ळ्या तीन दोंगराच्या मदें नंदनवनाची एक शीर कशी अशें तिका पाचरतात. आगोंदेचो वाठार जंगलांनी,दोंगरांनी भरिल्लो आसा.
ह्या गांवच्या वाडयाची नांवां अशी आसात- इर्गजेवाडो, काराशिरमळ, गूरमावळ, देसायवाडो, धवलखाजन,पारवे,मीरान्दावाडो,  

1) इर्गजेवाडो

हो वाडो आगोंदा गावांत आसा. ह्या आगोंदेच्या गावांत एक व्हड इर्गज आसा आनी ही इर्गज दर्या लागसार आसा. ह्या इर्गजेक लागून हांगा इर्गजेवाडो अशें नांव आयलां. ह्या इर्गजेंत सगळे आगोंदेचो लोक मिसाक येतात. ह्या वाडयांत क्रिस्तांव लोक मिसाक येतात. ह्या इर्गजे कुशीक खेळाचे मैदान आसा. इर्गजेत सदा मिसा जातात आनी आयतराक लोक चड प्रमाणांत मिसाक एकठांय जातात. ह्या वाडयांत खूब माड-कवते आसात. हांगां ल्हान अशीं खूब तरेची दूकांनां, पसरे आसात.

2) काराशीरमळ-
 
कारे म्हळ्यार रानवट विखारी झाड. कारयाच्या झाडाच्यो शिरो करून घडये मळार म्हळ्यार उक्त्या जाग्यार वा शेतात अशें दवरताले जावंये देखून हे काराशीरमळ हे नांव आयला असो अदमास आसा. पूण आता हांगा कारेयाची झाडां उरुंक नात लोकांनी ती कापून थंय घरां बांदल्यात. ह्या वाडयांत ख्रिस्तांव तेचप्रमाण हिंदू लोक रावतात. ह्या वाडयाचे खाशेलपण म्हळ्यार हांगा गणपती देवूळ आसा. त्या भायर हांगा पुलीस थाणे आसा. ह्या वाडयांत बाल-भवन आनी माद्रीचो कोयंत आसा. हातूंत ल्हान भुरग्याक शिकयतात. ह्या वाडयाच्या लोकांचो धंदो म्हळ्यार काजू रोवप, काजूचो रोस काडप आनी विकप त्याभायर हांगा माड, आंबे, पेर ही झाडां आसात.

3) गुरमावळ-
 
गुराम ह्या उतराचो अर्थ पातमारी. घडये हांगा पातमारी हाडून दवरताले म्हण गुराब म्हणटाले. ते उपरांत गुरबावळ अशें जाला जावंक जाय. हांगां हिदू लोक चड प्रमाणांत रावतात. ह्या लोकांचे शेतां रोवप, काजूचो रोस काडप हे धंदे चलतात. हांगां एक न्हंय आसा आनी हातूंत नूस्ते मेळटा. तेंचप्रमाण हांगां ल्हान गाडे आसात. हो वाडो आगोंदा गांवांत आसा.

4) देसायवाडो- 

देसाय हे हिन्दू लोकाचे आडनांव. जशें कुंकळ्ळी, बाळ्ळी, केप्यां, अश्या सुवातांनी देसाय आडनांवांचे लोक आसात. तेचप्रमाण काणकोण म्हालांत आगोंदा गांवांत देसाय खूब आसात. देखून देसायवाडो हे नांव आयला. हांगा हिंदू तेंच प्रमाण ख्रिस्तांव लोक रावतात. ह्या लोकांचो धंदो म्हळ्यार शेता रोवप, काजू रोवप.


5) धवलखाजन-
 
ह्या वाटारांत हिंदू लोक चड प्रमाणांत रावतात. हांगा ख्रिस्तांव लोकाची थोडी घरां आसात. ह्या वाडयांत एक कोपेल आसा. हांगा चड पागी लोक आसात. ह्या लोकाचो धंदो म्हळ्यार नूस्ते पागप आनी विकप. धवलखाजन म्हळ्यार उदक साठून उरिल्लो जागो जो खूब दिसांनी धवल जाता. देखून हांगां धवलखाजन हे नांव आयला जावंक जाय.


6) पारवें-
 
पारवें म्हळ्यार कबूतर, घडये हांगा पयले पारवे खूब आसले म्हण हे नांव आयला असो अदमास आसा. ह्या वाडयात ख्रिस्तांव आनी हिंदू लोक रावतात. ह्या लोकाचो धंदो म्हळ्यार शेतां रोवप, काजू रोवप, ल्हान पसरें, दुकानां हांगा आसात. ह्या वाडयांतले थोडो लोक सरकारी कारखान्यांत काम करतात.


7) मीरान्दावाडो-
 
हांगां मिरान्दा ह्या आडनांवांचे ख्रिस्तांव लोक रावतात. हे मीरान्दा आडनांवांवेल्यान ह्या वाडयाक मीरान्दावाडो हे नांव आयलां. हांगा हिंदू तेंचप्रमाण ख्रिस्तांव लोक रावतात. ह्या वाडयांत एक कोपेल आसा. ह्या वाडयातल्या लोकांचो धंदो म्हळ्यार काजू रोवप तेंचप्रमाण हांगा माड, शेतां आसात.

8) वाल

वाल म्हळ्यार झाड जे झाडाचेर आदारून वाडत वता. हांगा घडये वखदाची वालयो उणे जायत गेल्यात कारण लोकांनी त्यो वाल्यो मारून घरां बादल्यांत. ह्या वखदी वाली वेल्यान हे वाल नांव आयला जावंक जाय. ह्या वाडयार क्रिस्तांव तेंचप्रमाण हिंदूं लोक रावतात. ह्या लोकांचो धंदो म्हळ्यार शेता रोवप,काजूचो रोस काडप,रोस काडप,सोरो करप. हांगां पेर,चिकू,आंबे ही झाडां आसात.














[[Category:!Main category]]
[[Category:devanagari]]
