'''रिबेलो, जॉन गिल्बर्ट''' : (जल्म: 12 जुलय 1927, टांझानिया – आफ्रिका).

[[सुटकेझुजारी]]. ताणें तिसरें वर्स लिसंव, मॅट्रीक छायाचित्रकारितचें तशेच, चित्रकारितेचें आनी रंगकलेचें आनी रंगकलेचें शिक्षण घेतिल्लें. नॅशनल काँग्रेस [[गोंय|गोवा]] संघाच्या पुणें फांट्याचो तो संस्थापक वांगडी आशिल्लो. 1948- 1953 ह्या काळांत तो हे संघटनेच्या मध्य वावुरपी समितीचो वांगडी आनी जोडसचीव आशिल्लो. 1952 – 1954 ह्या काळांत तो ताचो अध्यक्ष जालो. ताणें जनार्दन शिंक्रे आनी पांडुरंग कुंकळयेकाराच्या आदारान छोडो गोवा (Quit Goa) ही भुंयगत चळवळ सुरु केल्ली. कोंकणी, मराठी, इंग्लीश आनी पुर्तुगेजींतल्यान पत्रकां, पुस्तिका काडप आनी पुराय गोंयांत वाटप असलीं कामां तो करतालो. ऑग्सट 1954 त पुलिसांनी ताच्या घराचेर धाड घालून थंयची तुबकां, पुस्तिका आनी पत्रकां जप्त केलीं. 1954 ते 1961 ह्या काळांत ताणें पेडणें आनी बारदेस म्हालांनी जायते घातकी हल्ले केले. 15 डिसेंबर 1961 ह्या दिसा हेर वांगड्यांसयत ताणें म्हापशें पुलीस ठाण्यार हल्लो केलो. तातूंत जायत्या पुलीस अधिकाऱ्यांक मार लागलो. तेच राती तांणी म्हापशां आशिल्लो पुर्तुगेज अधिकाऱ्याच्या पुतळ्याचेर स्फोट घडोवन हाडलो. भारत सरकारान ताम्रपत्र दिवन ताचो भोवमान केलो. गोंयचे सुटके उपरांत तो सुटके झुजारी संघटनेचे कार्यकारी समितीचो अध्यक्ष आशिल्लो. -कों. वि. सं. मं.
