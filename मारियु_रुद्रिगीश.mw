'''रुद्रिगीश, मारियु'''  (जल्म : 1923, केळशी-साश्ट; मरण: 22 एप्रिल 1981).
सुटकेझुजारी. भुरगेपणांत ताका 1945चे नवाल म्युटिनी, मुबंय; सुभाषचंद्र बोसाची आझाद हिंदी सेना आनी देशांतली राश्ट्रीय जागृताय हाचेपसून स्फूर्त मेळून ताका सुटकेझुजाविशीं उर्बा मेळ्ळी. तो ब्रिटिश हवाई दलांत काम करतालो. थंयच्यान मेकळो जातकच 1964त तो [[गोंय|गोंयांत]] आयलो आनी सविनय कायदेभंग चळवळीखातीर वावर करूंक लागलो. एवाग्रीय जॉर्ज हाचेवांगडा तो मडगांव मिरवणुकांनी वांटो घेतलो. ताका लागून पुलिसांनी ताका धरलो आनी दोन दीस मडगांव पुलीस ठाण्यार दवरलो. अहिंसात्मक चळवळीपरस ताचो कल क्रांतीकारी चळवळीकडेन चड आशिल्लो. 1947 वर्सा तो आझाद गोमंतक दल संघटनेचो वांगडी जालो. भूंयगत वावर करूंक तो हांगा –थंय पांयानी वतालो आनी सुटकेझुजाऱ्यांक बातम्यो, पत्रकां पावयतालो. ताच्या ह्या वावराखातीर सप्टेंबर 1948 मुंबय, थंयच्या गोंयकार रहिवांशांनी ताचो विश्वनाथ ना. लवंदे वांगडा सत्कार केलो. 1953 वर्सा ताणें वजऱ्यां गनिमी झुजाचें प्रशिक्षण घेतल्लें. 1954 वर्सा तो गोवन पिपल्स पार्टीचो वांगडी जालो. नगर हवेलीचे सुटके वेळार थंयचे जायते गांव तशेंच खांडवेलची सुटका करून घेवंक ताणें मोलादीक वावर केल्लो. 1955त पणजे पालासींत बाँब स्फोट घडोवन हाडपाच्या कटांत ताचो वांटो आशिल्लो. ताका 22 वर्सां बंदखणीची ख्यास्त फर्मायल्ली. [[भारत]] सरकारान ताम्रपत्र दिवन ताचो भोवमान केलो.

-कों. वि. सं. मं.<ref>https://wikisource.org/wiki/Index:Konkani_Vishwakosh_-_Volume_4_Released.pdf</ref>

=='''संदर्भ'''==
<references/>



[[Category:devanagari]]
