जगन्नाथराव अनंत जोशी हांचो जल्म १९१९ कर्नाटकातल्या धारवाड तालुक्यातल्या नरगुंद वाठारांत जालो. तो गोंयचो एक सुटके झुजारी.ताणें बी.ए.मेरेन शिक्षण घेतिल्लें.१९४९ वर्सा सभा बंदीचो कायदो मोडिल्ल्याच्या आरोपाखाला पोलिसांनी ताका धरलो आनी साडेचार वर्सा बंदखणींत दवरलो.१९५४ वर्सा जनसंघाचो तो सरचिटणीस आशिल्लो.१९५४ वर्सासावन ताणें [[गोंय]] विमोचन सहाय्यक सनितीकडेन संबंद जोडले.तेन्नाच ताणें सत्याग्रहांत वांटो घेवपाचें थारायल्लें.ताणें सुटके झुजारी राजाराम रामचंद्र पाटील हाचेवांगडा पुण्यांत १२० सत्याग्रहांचो पंगड एकठांय केलो.हो पंगड घेवन तो सावंतवाडी आयलो.थंय ह्या पंगडाचे ताणें ल्हान ल्हान विभाग केले.ताणें स्वता २५ सत्याग्रहींचो पंगड घेवन २५ जून १९५५ दिसा बांदें शीम हुपून गोंयांत सत्याग्रह केलो.त्याच दिसा पोलिसांनी ताका हेर सत्याग्रहींवांगडा पेडणेंतल्या न्हंयबाग वाठारांत धरलो आनी आग्वाद बंदखणींत दवरलो.३ ऑगस्ट १९५५ दिसा पोर्तुगेज सरकाराच्या प्रादेशिक लश्करी न्यायालया (Territorial Military Tribunal)मुखार ताची चवकशी सुरू केली. २१ ऑक्टोबर १९५५ दिसा न्यायाधिशान ताका धा वर्सा खर बंदखणीची ख्यास्त फर्मायली.ते भायर दिसाक पंचवीस इस्कूद ह्या प्रमाण दोन वर्सा दंड भरूंक लायलो.२ फेब्रुवारी १९५७ वर्सा जेन्ना सगळ्या कैद्यांक सूट मेळ्ळी,तेन्ना ताचीय बंदखणींतल्यान सुटका जाली.उपरांत जनसंघात रावन तो राजकी वावर करूंक लागलो.जनसंघाचो तो मुखेल फुडारी आशिल्लो.धारवाड मतदार संघातले लोकसभा वेंचणुकेंतल्यान तो दोन वेळा आमदार म्हूण वेंचून आयलो.१८ जून १९८५ दिसा गोंय सरकारान सुटके झुजांतल्या ताच्या वावराचो भोवमान केलो.

[[वर्ग:देवनागरी]]
