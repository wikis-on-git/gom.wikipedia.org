
                                        '''केसरबाय केरकार'''
केसरबाय केरकार हिजो जल्म दि. 13 जुलै 1882 ह्या दिसा फोंडा केरी हांगा जालो. तिचे आवयचें नांव भीमाबाय आशिल्लें. ल्हानपणासावन तिका संगीताची ओड आशिल्ली. गोड आवाजाची देणगी तिका जल्मजात मेळील्ली.जात्रेच्या दिसांनी जावपी गवळण कालो ह्या नाटिकेसारक्या कालोप्रकारांत केसरबाय कृष्णाची भूमिका करताली आनी ते भूमिकेंतलें तिचें गायन आयकुपाखातीर शेजारच्या गांवांतल्यान लोकांची गर्दी जाताली. घरांतल्या संगीताच्या शिक्षणान तिचें समाधान जालेंना. तिका शास्त्रीय संगीत शिकपाची उपाट इत्सा आशिल्ली.वझेबुवा, बरकतूल्लाखाँ, अल्लादियां खांसाहेबाकडेन तिचे सांगितीक शिक्षण जाले. खाँसायबाकडेन अखंड 26 वर्सा तालीम घेवन केसरबायन जयपूर घराण्याची खरी गायकी खोलायेन आपणायली. तिणें ह्या काळांत, कितल्योश्योच ऊंच पांवड्याच्यो मैफली सादर केल्यो. संगीतांतल्या जाणकारांनी तिच्या गायनाची उपाट तुस्त-तोखणाय केली. तिका रवींद्रनाथ टागोर हाणें स्वहस्ताक्षरांत पत्र धाडून ‘सुरश्री’ ही पदवी दिली. तिका दिल्लीची सरकारी सनद मेळ्ळी. 1950 त, ‘पद्मभूषण’ पुरस्कार मेळ्ळो. महाराष्ट्र सरकारान तिका राजगायिकेचो भोवमान दिलो. मलबराव सरदेसाय हाचे अद्यक्षतेखाल गोंयकारांनीय तिचो व्हड सत्कार केलो.
