
                                  '''गोपाळ गणेश आगरकर''' 
गोपाळ गणेश आगरकर हांचो जल्म दि. 14 जुलय 1856 ह्या दिसा सातायों तल्या टेंभू ह्या गावांत एका गरीब घराण्यांत जालो. गरिबीक तोंड दीत कराड, रत्नागिरी, अकोला आनी पुणे हांगा रावोन तो एम. ए. जालो. महाविध्यालयीन शिक्षण घेनासतनाचविष्णुशास्त्री चिपळूणकर हाणें पुण्यांत थापणूक केल्ल्या जहाल विचारांच्या राश्ट्रवादी पंथांत तो लोकमान्य टिळकावांगडा सामील जालो. लोकशिक्षण आनी लोकजागृताय करपाखातीर ह्या तिगांयनी पुण्यांत ‘ न्यू इंग्लीश स्कूल ’सुरू केलें (1880). तशेंच केसरी, आनी मराठा हीं खबरांपत्रां चालू केलीं (1881). न्यू इंग्लीश स्कूलांत आगरकरान शिक्षकाची नोकरी धरली. तेचप्रमाण केसरीच्या संपादनाची जापसालदारकी घेवन आपल्या कुशळ आनी प्रभावी बरोवपान थोड्याच काळांत ‘ केसरी‘क लोकप्रियता मेळोवन दिली. न्यू इंग्लीश स्कूलच्या चालकांनी स्थापिल्ल्या ‘डेक्कन एज्युकेशन सोसायटी ‘च्या फर्ग्युसन महाविध्यालयाचो प्राचार्य (1892) म्हूण ताणें काम केलें. क्रांतिकारक, समाजीक, विचारांच्या प्रसाराखातीर ‘सुधारक ‘ हें पत्र काडलें (1888). बुध्दिवादी नदरेंतल्यान समाजजीवनाचें विश्र्लेषण करून अन्याय्य रुढीआनी परांपरा हांचेर ताणें खर हल्लो केलो. बुध्दिवाद, व्यक्तिवाद, समता, आनी मानवतावाद ह्या चार सूत्रांचेर ताचे सगळे समाजीक विचार आदारिल्ले आसात. पूर्वजन्म, पुनर्जन्म, अस्पृश्यताय, बालविवाह सारक्यो गजाली ताका मान्य नाशिल्ल्यो. मनीसजातीचें ऐहिक सुखवर्धन हेंच ताचें ध्येय आशिल्लें. समाजहिताच्या कायध्यांच्या पुरस्काराखातीर आगरकरान कांय लेख  बरयले. समाजचिंतकाचो पिंड आसुनूय राजकीय विचारांच्या जहालपणांत तो टिळकाच्या वांगडचो आशिल्लो. ‘विकारविलसित’ शेक्सपिअरच्या ‘हॅम्लेट’ नाटकाचो अणकार (1883), ‘डोंगरीच्या तुरुंगांत आमचे 101 दिवस ’ (1882), ‘ शेठ माधवदास रघुनाथदास व बाई धनकुवरबाई यांचे पुनर्विवाहचरित्र ‘ (1907), ‘वाक्यमीमांस आनी वाक्याचे पृथक्करण ‘, ‘केसरीतील निवडक निबंध ’ (1887) ’ सुधारकातील वेचक लेख’(निबंधसंग्रह 1895). साहित्य अकादमीन ताचे कांय लेख उजवाडायल्यात. दि. 17 जून 1895 ह्या दिसा आगरकर हांका मरण आयलें.
