'''वामन सरदेसाय''' हांचें पुराय नांव वामन बाळकृष्ण प्रतापराव सरदेसाय.


== जल्म ==
25 मे 1923 दिसा वाडी तळावली, फोंडें हांगा जालो.


== शिकप ==
लायसियमचें 7 व्या वर्सांचें शिकपकरून, तांणी इश्कोल मेदिकाचें पयल्या वर्साचें शिक्षण घेतलें.


== वावर ==
भुरगेंपणासावन ते गोंय सुटके खातीर वावुरले. तरीय पूण ते खंयचेय एके संघटने कडेन बांदिल्ले नाशिल्ले. मुखेलपणान ते राष्ट्रीय प्रचाराचें काम करताले. 1947 वर्सा ज्वाला चे अंक वांट्टना ते सांपडले. तांच्या ह्या कामाक लागून, तशेंच लिपचोरयेचे कार्याक लागून तांकां अटक करून प्रादेशीक लश्करी न्यायालया मुखार उबें केलें. तेन्ना तांकां सात म्हयन्यांची ख्यास्त फर्मायली आनी ताचे सगळे राजकी हक्क काडून घेतले.
उपरांत ते फोंडेच्या आल्मेदा कॉलेजींत शिकोवपी म्हणून वावुरलें. थंय तांणी राष्ट्रीय चळवळी संबंदीत कार्य केलें. ताचे उपरांत ते वर्धा गेले. थंयच्यान नागपूराक पावले आनी थंय ते गोंय मुक्तताय चळवळींत वांटो घेवपा खातीर लोकांक तयार करूंक वावुरले.
1955 वर्सा प्रो. फ्रान्सिस्को कुर्रय आंफोसु हांच्या फुडारपणाखाला आकाशवाणीचेर राष्ट्रीय कोंकणी आनी पुर्तुगेज कार्यावळी खातीर तांणी भोवमोलाचें काम केलें. ह्याच वेळार निकलाव मिनेझीस आनी लिबिया लोबो (उपरांत ती तांची घरकान्न जाली) हिचे वांगडा गोंयचे शिमेचेर 1955 ते 1961 मेरेन भुमीगत रेडिओ केंद्र (व्हॉयस ऑफ फ्रिडम) चलयलें.
पुर्तुगेजांच्या गुलामगिरींतल्यान गोंय मुक्त करचे पसत गोंयच्या लोकां मदीं सतत जाग्रताय करपाचें काम त्या वेळार बातम्यो सांगून, गोंयची मुक्ती कितली लागीं पावल्या, चलंत घडामोडी कश्यो चलल्यात हाचे विशीं खबरां पत्रां चालू दवरून नागरिका मदीं उचंबळाय निर्माण केली.
भंय विरयत आपलो जीव संकश्टांत घालून वामन आनी तांच्या वांगड्यांनी असामान्य अशें कार्य केलां. भुमीगत रेडिओ केंद्र चलेवन गोंयच्या सुटके झुजांत तांचो मोलाचो वांटो आसा.
ऑक्टोबर 1961 तच पुर्तुगेजांचे वसणुकेंतल्या प्रतिनिधींची आंतरराष्ट्रीयपरिशद परिशद दिल्ली हांगा जाली. ते परिशदेंतय ते वांटेकार जाले. ऑपरेशन विजया च्या वेळार लोकांक वांटपाक छापिल्ल्यो जायराती तयार करपाक तांणी व्हड आदार दिलो. तशेंच लश्करी कारवायेच्या वेळार पुर्तुगेजांनी बळजबरीन घेतिल्ल्या म्हत्वाच्या पुर्तुगेज कागदपत्रांचें इग्लिशींत भाशांतर करपाचेंय तांणी काम केलें.
डॉ. दत्ताराम सुखठणकार, दिवाकर काकोडकार, जनार्दन शिंक्रे, इव्हाग्रिय जॉर्ज, बाबला शिंगबाळ, नरसिंह सुखठणकार हे तांचे चळवळींतले वांगडी. गोंय मुक्तताये उपरांत तांणी सरकारी नोकरी केली. आंगोल हांगा राजदूत म्हणूनय तांणी काम केलें. निवृत्ती काळांत “गोवा टुडे” चे संपादक, तशेंच ‘सुनापरान्त’ दिसाळ्याचे प्रकाशक म्हणूनय ते वावुरले.
मुळांत ते कवी, गोय मुक्ततायेचे चळवळी वेळार तांणी भोवच सुंदर कविता ‘अभिजीत’ हें नांव घेवन रचल्यांत. तांचो सगळे तरेचो वावर मतींत घेवन भारत सरकारान तांकां ‘पद्मश्री’ किताब भेटोवन तांचो भोवमान केला.


== मरण ==
गोंय मुक्ती पसत तळमळपी वामन सरदेसायांक 6 मे 1994 दिसा देवाचो आपोवणो आयलो.
 
