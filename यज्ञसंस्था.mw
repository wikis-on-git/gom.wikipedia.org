यज्ञसंस्था पुर्विल्ल्या कालापसून भारतांत अस्तित्वांत आशिल्ली एक धर्मीक आनी समाजीक संस्था. सर्ग, पुत्र  पशू, भलायकी, संपत्ती, पापनाश सारकिल्या बऱ्या फळांचे प्राप्तीखातीर अग्नी, इंद्र ह्या देवतांक उद्देशून अग्नींत समंत्रक आहुती ओंपपाचें धर्मीक कर्मकांड अशें स्थूल मानान यज्ञाचें स्वरूप आसा.यज्ञ हें उतर यज्  (यज्ञ करप) ह्या संस्कृत धातूपसून जाल्लें आसून त्याच धातूपसून जाल्ल्या यजन्, याग आनी इष्टी हीं उतरांय यज्ञ ह्या अर्थान वापरतात.यज्ञ कसो निर्माण जालो आनी ताचो कसो प्रसार जालो, हे संबंदीं जायत्यो गजाली वैदिक साहित्यांत सांगिल्ल्यो आसात.प्रजापतीन देव आनी राकेसांक उत्पन्न केलेउपरांत यज्ञ आनी छंद उत्पन्न केले. यज्ञ पयलीं राकेसांकडेन गेलो आनी छंदूय ताचे फाटोफाट थंय गेले  अशें तैत्तिरीय संहितेंत म्हळां. ताचेवयल्यान  यज्ञ पयलीं राकेसांकडेन आशिल्लो म्हणपाचें कळटा.देव आनी राकेसांमदीं जावपी झुजांत  सदांच देव जिखताले. देखून  यज्ञ राकेसांक सोडून देवांकडेन गेले.
