'''काशिनाथ शिरोडकार''' हांचो जल्म तरवळे शिरोडें हांगा जालो. काशिनाथ शिरोडकार म्हळ्यार नामनेचो अभिनयकुशल नट. ताणें चवथी मेरेन मराठींतल्यान शिकप घेतलें. तशेंच संगिताचें मुळावें शीकप ताणें हार्मोनीयम वादक शंकर पेडणेकर आनी गोंयचो श्रेश्ट नाट्यदिग्दर्शक सखारामबुवा बर्वे कडल्यान घेतलें. मास्टर भार्गवराकडल्यान ताणें संगिताचें आनी नाट्यसंगीताचेंय शिक्षण घेतलें. ताका ह्या अभिनयाची ओड वर्सुकी उत्सवांत जावपी सातय नाटकांक उपस्थिती लावप आनी प्रत्येक नाटक पळोवपी जाल्या उपरांत दुसर्या. दिसा आवयचीं पिंजकीं न्हेसणां न्हेसून बायलांच्या भुमिकांचें अनुकरण करप हो ताका छंद लागलो. स्त्री भुमिकेक योग्य असो आंगलोट, मुखामळ आनी आवाजाची देणगी ताच्या आगांतल्या अभिनयाक पूरक थारली. गांवच्या वर्सुकी जात्रेच्या नाट्योत्सवांत ‘साक्षात्कार ’ ह्या नाटकांत ताणें द्रौपदीची भुमिका करून ह्या मळार पयलें पावल घालें. उपरांत पणजेच्या रथसप्तमीर मंडळाच्या नाटकांनी ताणें नेमान स्त्री – भुमिका केल्यो. ‘संधीसंग्राम’ – द्रौपदी, ‘एकच प्याला’ – सिंधू, ‘मानापमान’ – भामिनी, ‘भावबंधन’- लतिका, ‘प्रेमसंन्यास’ – लीला, ‘दाजी धडपडे’ मंदा, ‘उधार उसनवार’ – शैलजा ह्यो भुमिका ताणें केल्यो. एक उत्कृश्ट कलाकार म्हणून ताणें [[गोंय|गोंयांत]] आनी गोंयांभायर शाबासकी जोडली. नाट्य – माचयेवयल्या ताच्या योगदानाचो भोवमान हंस संगीत नाट्य मंडळ (फोंडे), सम्राट क्लब (कपिलेश्र्वरी), गोंय सरकार, गिरिजाबाई केळकर स्मृती संमेलन (फर्मागुडी), गोमन्तक मराठी अकादमी, मराठी रंगभमी शतकोत्तर महोत्सव समिती, प्रतिभा फ्रेंडस सर्कल (बोरी), केपें पत्रकार संघ, प्रभाकर नाटक कंपनी (पुणें) सारकिल्ल्या मान्यवर संस्थांनी केलो.
