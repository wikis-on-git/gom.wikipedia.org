'''ल्वॅाफ, आंद्रे''' : (जल्म : ८ मे १९०२ आयनेल - शॅतो).

फ्रेंच जीववैज्ञानीक. सूक्ष्मजंतुविलयन हे प्रक्रियेच्या आकलनांत ताणें म्हत्वाचें कार्य केलां. ताचें शिक्षण [[पॅरिस]] विद्यापिठांतल्यान जाल्याउपरांत १९२१ वर्सा ताणएं सैम विज्ञानाची (निसर्ग विज्ञानाची) पदवी घेतली. १९२७ वर्सा एम्.डी. आनी १९३२ वर्सा सामविज्ञानाची पीएच्.डी. ही पदवी मेळयली.

पदवीधर जाल्याउपरांत १८२१ वर्सा तो पाश्र्चर इन्स्टिट्युटांत दाखल जावन थंय ताणएं १९२५ - २९ मेरेन सहाय्यक आनी १९२९ - ३८ मेरेन प्रयोगशाळेचो मुखेली, १९३८ - ६८ सूक्ष्मजैव शरिरक्रियाविज्ञान विभागाचो मुखेली, १९५९ - ६८ पॅरिस विद्यापिठांत सूक्ष्मजीवविज्ञानाचो प्राध्यापक आनी १९६८ - ७२ तो व्हीलक्वीक हांगाच्या कॅन्सर रिसर्च इन्स्टिट्युटाचो मुखेली, १९६६ - ७८ ह्या काळांत सूक्ष्मजैव शरिरक्रियाविज्ञान ह्या इन्स्टिट्युटाच्या संचालक मंडळाचो वांगडी आसलो.

सद्द्या तो इंटरनॅशनल अॅसोसिएशन ऑफ मायक्रोबायॉलॉजिकल सोसायटीचो अध्यक्ष आनी वैद्यकीय शास्त्राचें संघटन करपी आंतरराश्ट्रीय समितीचो वांगडी आसा.

सुरवातीक ताणें फ्लॅजेलेट प्राण्यांमदले वृध्दि - घटक आनी सिलिएट प्राण्यांतले वृध्दि - घटक, कार्यक्रम आनी शरिरक्रियावैज्ञानिक विकास, हीमोफायलस इन्फ्ल्यूएंझी ह्या सूक्ष्मजंतूक गरज आशिल्ल्या कोझायमेज ह्या घटकाचें अभिज्ञान आनी ताच्या सूक्ष्मजंतूंतल्या शरिरक्रिया वैज्ञाविक कार्यासंबंदीं संशोधन करून, प्रोटोझोआंच्या आकार जननांचो अभ्यास ह्या प्राण्यांत केंद्रक बाह्य अनुकरण जाता असो सोद लायल्या उपरांत सूक्ष्मजंतुविलयना संबंदीं संशोधन केलें.

उपरांत ताणें पोलिओच्या व्हायरसासंबंदीं अभ्यास करून प्राथमिक संसर्गाच्या (विकासांत) अविशिश्ट घटक म्हत्वाचें कार्य करतात अशें दाखोवन जीवनसत्वां सूक्ष्मजीवाचो बाबतींत वृध्दि घटक आनी कोएंझइम अशें दोट्टी कार्य करतात असोय सोद लायलो.

१९६५ वर्सा रेणवीय जीवविज्ञानांतल्या कार्याखतीर ताका १९६५ वर्साचें वैद्यक वा शारिरक्रियाविज्ञान विशयांचे नोबॅल पारितोशिक फावो जालें. हाचेशिवाय शिकागो, ऑक्सफर्ड, ग्लासगो आनी लूव्हॅा ह्या विद्द्यापिठाच्यो सन्माननीय पदव्यो तशेंच, फ्रांसाच्या अॅकॅडेमी ऑफ मेडिसीनचें बारब्ये पारितोशिक, रॅायल नेदर्लंड्स ऑफ सायन्सेसचें लेव्हेनव्हूक पदक , ब्रिटीश बायोकेमिकल सोसायटीचें कीलीन पदक, आइन्स्टाइन पुरस्कार हे सन्मान फावो जाले.

हाचेशिवाय ते सोसायटी फॅार जनरल मायक्रोबायॅालॅाजी, अमेरिका नॅशनल अॅकॅडेमी ऑफ सायन्सेस, लंडनची रॅायल सोसायटी, रशियाची अॅकॅडेमी ऑफ मेडिसीन ह्या मान्यवर संस्थांचो तो वांगडी आसलो.
<ref>==संदर्भ==
<references/>कोंकणी विश्वकोश खंड 4</ref>
