'''रिचर्ड्स, डिकिन्सन वुड्रफ''' : (जल्म: 30 ऑक्टोबर 1895, ऑरेंज (न्यू जर्सी); मरण: 23 फेब्रुवारी 1973, लेकव्हिल, कनॅक्टिकट).

अमेरिकन वैज. ह्दय – शलका तंत्र म्हळ्यार तपासपाखातीर काळजांत पोकळ नळये आकाराचें उपकरण नीलेंतल्यान सारपाचें तंत्र आनी रक्ताभिसरण तत्राचें विकृतिविज्ञान हांचेविशींच्या संशोधनाखातीर रिचर्ड्स हाका आंद्रे फ्रिदरिक कूरनांद आनी व्हेर्नर फॉर्समन हांचे वांगडा 1956 चे शरीरक्रियाविज्ञान वा वैद्यक ह्या विशयाचो नोबॅल पुरस्कार वांटून मेळ्ळो.

1917 वर्सा ताणें योल विद्यापिठांतल्यान ए. बी. ची पदवी मेळयली. दोन वर्सां सैन्यांत काम करतकच ताणें कोलंबिया विद्यापिठाच्या कॉलेज ऑफ फिजिशिअन्स अँड सर्जन्स हे संस्थेंत शिक्षण घेवन शरीरक्रियाविज्ञानाची एम्. ए. (1922) आनी फुडें त्याच विद्यापिठाची एम्. डी. (1923) ह्यो पदव्यो घेतल्यो. 1923-27 ह्या काळांत न्युयॉर्कांतल्या प्रेसबिटिरीयन हॉस्पिटलांत नोकरी करतकच तो लंडनाक गेलो आनी थंयच्या नॅशनल इन्स्टिट्यूट फॉर मॅडिकल रिसर्च हे संस्थेंत सर हॅन्ऱी डेल हाच्या मार्गदर्शनाखाल यकृतांतल्या रक्ताभिसरणाच्या नियंत्रणाचेर एक वर्सभर संशोधन केलें. प्रेसबिटिरीयन हॉस्पिटलांतल्यान परतून येतकच रिटर्डसान फुफूस आनी रक्ताभिसरण शरीरक्रियाविज्ञानाविशीं हार्व्हर्ड विद्यापिठांतलो प्राध्यापक एल्. जे. हेंडरसन हाच्या मार्गदनाखाला संशोधन केलें. 1931 वर्सासावन न्युयॉर्कांतल्या बेल्व्हू हॉस्पिटलांत ताणें आंद्रे कूरनांद हाचे वांगडा काम सुरु केलें आनी 1940 वर्सा तांणी ह्दय – शलाका तंत्र विकसीत केलें. ह्या तंत्राचो सोद फॉर्समहाणें 1929 वर्सा लायिल्लो. पूण ताचो निदान करपाचो आनी उपचारांतलो उपेग रिचर्ड्स आनी कूरनांद हांणी प्रयोग करुन सिद्द केलो. 1941- 56 ह्या काळांत ह्या तंत्राचो प्रत्यक्ष उपेग करुन आघातजन्य अवसाद म्हळ्यार रगताच्या प्रव्हांत अचकीत इबाड जावपी शक्तिपात, जल्मतनाच काळजा विकृतीचें निदान, ह्रदपातासंबंदींचें शरीरक्रियाविज्ञान, वखदांचो काळजावयलो परिणाम, चड तेंपाच्या (Chronic) [[ह्रदय]] आनी फुफूस विकारांनी तांच्या कार्यांत जावपी इबाडांचे वेगवेगळे प्रकार आनी तांचेवयले उपचार हे संबंदीं रिचर्ड्स हाणें अभ्यास केलो. इ. स. 1945 वर्सा रिचर्ड्साची कोलंबिया विद्यापिठांत वैजकीचो प्राध्यापक आनी बेल्व्हू हॉस्पिटलांत अभ्यागत वैज आनी पयल्या विभागाचो संचालक म्हणून नेमणूक जाली. 1947 वर्सा तो वैजकीचो लूँबर्ट प्राध्यापक जालो. 1961 वर्सा ह्या अध्यासनावयल्यान निवृत्त जातकच तो गुणश्री लँबर्ट प्राध्यापक जालो. अमेरिकन रिव्ह्यू ऑफ ट्यूबरक्युलोसिस ह्या नेमाळ्याचो कांय काळ तो संपादक आशिल्लो. हाचेभायर मॅडिसीन आनी सर्क्युलेशन ह्या नेमाळ्यांच्या संपादकीय मंडळाचेरुय ताणें काम केंलें. 1958 वर्सा अमेरिकेच्या नॅशनल अँकँडेमी ऑफ सायन्सीसच्या वांगडीपदाचेर ताची निवड जाली. -कों. वि. सं. मं.
<ref>कोंकणी विश्वकोश, खंड ४</ref>
==संदर्भ==
<references/>

[[वर्ग:देवनागरी]]
