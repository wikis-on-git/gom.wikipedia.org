रिचर्ड्सन, सर ओवेन विलान्स : (जल्म: 26 एप्रिल 1879, ड्यूजबरी, यॉर्कशर मरण: 15 फेब्रुवारी 1959, ऑल्टन, हँपशर).

[[ब्रिटीश]] भौतिकीविज्ञ. तापिल्ल्या धातूंपसून जावपी इलॅक्ट्रानांच्या उत्सर्जनाविशीं केल्ल्या संशोधनाखातीर रिचर्ड्सन हाका 1928 च्या भौतिकीच्या नोबॅल पुरस्काराचो भोवमान मेळ्ळो.

1900 वर्सा कँब्रिजच्या ट्रिनिटी कॉलेजाचो अधिछात्र म्हणून निवड जाली. 1904 वर्सा ताणें लंडन विद्यापिठाची डी. एससी. पदवी घेतली. 1900 -06 ह्या काळांत ताणें कॅव्हेंडिश लॅबोरेटरीत तापयनिक उत्सर्जनाविशीं संशोधन केलें. उपरांत 1906 -13 मेरेन तो अमेरिकेंतल्या [[प्रिन्स्टन विद्यापिठ|प्रिन्स्टन विद्यापिठांत]] भौतिकीचो प्राध्यापक जालो. थंयच ताणें 1944 मेरेन निवृत्त जायसर काम केलें. रॉयल सोसायटीचो यारो संशोधन प्राध्यापक (1924-44) आनी किंग्ज कॉलेजांत भौतिकीच्या संशोधनाचो संचालक म्हणुनय ताणें काम केलें.

रॉयल सोसायटीन 1913 वर्सा रिचर्डसन हाची वांगडी म्हणून निवड केली आनी ताका हूझ (1920) आनी रॉयल (1930) ह्या पदकांचो भोवमान मेळ्ळो. सेंट अँड्रूझ, लीड्स आनी लंडन ह्या विद्यापिठांनी ताका मानादीक पदव्यो दिल्यो. 1939 वर्सा ताका नायट हो किताब मेळ्ळो. तो ब्रिटीश अंसोसिएशनच्या ए विभागाचो अध्यक्ष (1926-28), अमेरिकन फिलॉसॉफिकल सोसायटीचो सदस्य (1911) आनी इंडियन अँकॅडमी ऑफ सायन्सेसचो मानादीक वांगडी आशिल्लो. ताचे 130 सुमार संशोधनाचेर निबंद आनी द इलॅक्ट्रॉन थिअर ऑफ मॅटर (1914), दी एमिशन ऑफ इलॉक्ट्रिसिटी फ्रॉम हॉट बॉडीस (1916) आनी मॉलिक्यूलर हायड्रोजन अँड इट्स स्पॅक्ट्रम (1934) हे ग्रंथ उजवाडा आयले. -कों. वि. सं. मं.

[[वर्ग:देवनागरी]]
